<html>
<head>
	<meta http-equiv="Content-Type" content="text/html; charset=UTF-8"/>
	<title>Dove sono Pantone, HKS e gli altri?</title>
</head>
<body>

<h2>Dove sono Pantone&reg;, HKS&reg; e gli altri?</h2>

<p>Molto probabilmente Scribus contiene un numero di raccolte di colori maggiore di ogni altro programma di desktop publishing o di disegno; ma ovviamente mancano quelle di alcuni importanti fornitori. In particolare Pantone (Stati Uniti), HKS (Germania), e i giapponesi Toyo, DIC, e Focoltone, sono o sembrano assenti in Scribus. Questa mancanza non &egrave; dovuta a Scribus, poich&eacute; abbiamo contattato questi e altri produttori per negoziare un accordo di licenza. Come si vede dall'elenco delle raccolte di colore a tinta unita, in molti casi l'accordo si &egrave; potuto concludere, ma non &egrave; stato possibile ottenere risultati positivi con i fornitori prima citati. Di seguito esponiamo alcune modalit&agrave; alternative con le quali si potrebbero ottenere legalmente queste raccolte di colore da altre fonti, e utilizzarle in Scribus.</p>

<h3>Conversione di raccolte colori da altri programmi</h3>
<p>Se possedete una licenza per un programma commerciale o se avete scaricato e installato una versione di prova che contiene dei file di raccolte colori del fornitore che vi serve (ad esempio QuarkXPress, InDesign, Illustrator o CorelDraw), probabilmente potrete convertire questi file nel formato XML di Scribus usando <a href="toolbox17.html">SwatchBooker</a>. Potete trovare un elenco dei formati di file che SwatchBooker &egrave; in grado di gestire sul <a href="http://selapa.net/swatches/colors/fileformats.php">sito di SwatchBooker</a>. Dopo la conversione potrete <a href="color2.html">installare o importare</a> i file delle raccolte nel formato XML di Scribus XML.</p>
<p><b><i>Controllate che la licenza del programma di cui volete convertire le raccolte colori non proibisca la conversione e/o l'utilizzo con un altro programma.</i></b></p>

<h3>Note su alcuni fornitori</h3>
<h4>Pantone&reg;</h4>
<p>Pantone &egrave; di gran lunga la pi&ugrave; importante azienda al mondo per quanto riguarda i colori standardizzati, ed &egrave; possibile scaricare, installare e convertire gratuitamente molte delle sue raccolte di colori, come &egrave; descritto in dettaglio nel <a href="http://wiki.scribus.net/canvas/How_to_legally_obtain_spot_colour_palettes_for_use_in_Scribus_1.3.3.x_and_later_versions">wiki di Scribus</a>.</p>

<h4>HKS&reg;</h4>
<p>In Germania e in alcuni dei paesi vicini sono diffusissimi i colori &ldquo;HKS&rdquo;. Tradizionalmente, i colori HKS hanno quattro varianti: K, N, Z, E. Il significato di queste lettere &egrave; il seguente:<br>
<ul>
<li>K = Kunstdruck (carta patinata)</li>
<li>N = Naturpapier (carta non patinata)</li>
<li>Z = Zeitungsdruck (stampa di giornali)</li>
<li>E = Endlosdruck (stampa a ciclo continuo)</li>
</ul>
</p>
<p>Se non avete accesso a un file di raccolta colori HKS di un altro programma, non tutto &egrave; perduto. Prima di tutto, la variante HKS K &egrave; compresa nella <a href="color6.html">raccolta J&S K</a>, anche se vi sono piccole differenze tra HKS&nbsp;K e J&amp;S&nbsp;K. Se avete bisogno di altre varianti, potrete trovarne molte in rete, perch&eacute; molte aziende tedesche (in maggioranza tipografie) offrono un elenco dei colori HKS Klassik sui loro siti. Tenete presente che non tutti sono egualmente affidabili: alcuni sono approssimazioni, mentre altri riproducono esattamente i valori della HKS. Se usate Scribus 1.5.x o successivo, dovreste cercare i file PDF che contengono l'intera raccolta in un unico file. L'importazione o l'apertura del PDF vi dar&agrave; tutti i colori HKS, purch&eacute; essi siano stati salvati correttamente.</p>
<p>Se volete assicurarvi di stare effettivamente lavorando con <b>colori spot</b> HKS, dovete controllare nella finestra di dialogo <i>Modifica&nbsp;&gt;&nbsp;Colori&nbsp;di&nbsp;riempimento</i> (<i>Modifica&nbsp;&gt;&nbsp;Colori</i> nella 1.4.x). Solo la presenza dell'<a href="color1.html">indicatore del colore spot</a> garantisce che stiate effettivamente lavorando con colori spot HKS.</p>

<h4>Altri fornitori</h4>
<p>Non siamo a conoscenza di altre fonti legali di raccolte di colori o diagrammi PS/PDF liberamente disponibili di altri fornitori, a parte quelli che sono forniti insieme a software commerciale. Se ne conoscete, non esitate a informarne il team di Scribus tramite la mailing list per gli sviluppatori.</p>

<br>
<br>
</body>
</html>
